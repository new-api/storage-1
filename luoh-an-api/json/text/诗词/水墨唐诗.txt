天地英雄气，千秋尚凛然。
势分三足鼎，业复五铢钱。
得相能开国，生儿不象贤。
凄凉蜀故伎，来舞魏宫前。
三日入厨下，洗手作羹汤。
未谙姑食性，先遣小姑尝。
男声欣欣女颜悦，人家不怨言语别。
五月虽热麦风清，檐头索索缲车鸣。
野蚕作茧人不取，叶间扑扑秋蛾生。
麦收上场绢在轴，的知输得官家足。
不望入口复上身，且免向城卖黄犊。
田家衣食无厚薄，不见县门身即乐。
老农家贫在山住，耕种山田三四亩。
苗疏税多不得食，输入官仓化为土。
岁暮锄犁傍空室，呼儿登山收橡实。
西江贾客珠百斛，船中养犬长食肉。
前年戍月支，城下没全师。
蕃汉断消息，死生长别离。
无人收废帐，归马识残旗。
欲祭疑君在，天涯哭此时。
慈母手中线，游子身上衣。
临行密密缝，意恐迟迟归。
谁言寸草心，报得三春晖。
胡风冻合䴙鹈泉，牛马千群逐暖川。
塞外征行无尽日，年年移帐雪中天。
天山雪后海风寒，横笛偏吹《行路难》。
碛里征人三十万，一时回首月中看。
回乐烽前沙似雪，受降城外月如霜。
不知何处吹芦管，一夜征人尽望乡。
早雁忽为双，惊秋风水凉。
夜长人自起，星月满空江。
嫁得瞿塘贾，朝朝误妾期。
早知潮有信，嫁与弄潮儿。
故关衰草遍，离别正堪悲。
路出寒云外，人归暮雪时。
少孤为客早，多难识君迟。
掩泣空相向，风尘何所期。
云开远见洛阳城，犹见孤帆一日程。
估客昼眠知浪静，舟人夜语觉潮生。
林暗草惊风，将军夜引弓。
平明寻白羽，没在石棱中。
去年花里逢君别，今日花开又一年。
世事茫茫难自料，春愁黯黯独成眠。
身多疾病思田里，邑有流亡愧俸钱。
闻道欲来相问讯，西楼望月几回圆。
楚江微雨里，建业暮钟时。
漠漠帆来重，冥冥鸟去迟。
海门深不见，浦树远含滋。
相送情无限，沾襟比散丝。
落帆逗淮镇，停舫临孤驿。
浩浩风起波，冥冥日沉夕。
人归山郭暗，雁下芦洲白。
独夜忆秦关，听钟未眠客。
客从东方来，衣上灞陵雨。
问客何为来，采山因买斧。
冥冥花正开，飏飏燕新乳。
昨别今已春，鬓丝生几缕。
凄凄去亲爱，泛泛入烟雾。
归棹洛阳人，残钟广陵树。
今朝此为别，何处还相遇。
世事波上舟，沿洄安得住？。
独怜幽草涧边生，上有黄鹂深树鸣。
春潮带雨晚来急，野渡无人舟自横。
怀君属秋夜，散步咏凉天。
空山松子落，幽人应未眠。
天秋月又满，城阙夜千重。
还作江南会，翻疑梦里逢。
风枝惊暗鹊，露草泣寒虫。
羁旅长堪醉，相留畏晓钟。
沅湘流不尽，屈子怨何深。
日暮秋风起，萧萧枫树林。
关山万里远征人，一望关山泪满巾。
青海戍头空有月，黄沙碛里本无春。
岁岁金河复玉关，朝朝马策与刀环。
三春白雪归青冢，万里黄河绕黑山。
玉楼天半起笙歌，风送宫嫔笑语和。
月殿影开闻夜漏，水精帘卷近秋河。
板桥人渡泉声，茅檐日午鸡鸣。
莫嗔焙茶烟暗，却喜晒谷天晴。
吹沙复喷石，曲折仍圆旋。
野客漱流时，杯粘落花片。
湛湛碧涟漪，老松欹侧卧。
悠扬绿萝影，下拂波纹破。
空山无鸟迹，何物如人意。
委曲结绳文，离披草书字。
山店门前一妇人，哀哀夜哭向秋云。
自说夫因征战死，朝来逢着旧将军。
风吹城上树，草没城边路。
城里月明时，精灵自来去。
鸣筝金粟柱，素手玉房前。
欲得周郎顾，时时误拂弦。
秋风落叶满空山，古寺残灯石壁间。
昔日经行人尽去，寒云夜夜自飞还。
移家虽带郭，野径入桑麻。
近种篱边菊，秋来未著花。
扣门无犬吠，欲去问西家。
报道山中去，归时每日斜。
钓罢归来不系船，江村月落正堪眠。
纵然一夜风吹去，只在芦花浅水边。
故人江海别，几度隔山川。
乍见翻疑梦，相悲各问年。
孤灯寒照雨，深竹暗浮烟。
更有明朝恨，离杯惜共传。
静夜四无邻，荒居旧业贫。
雨中黄叶树，灯下白头人。
以我独沉久，愧君相见频。
平生自有分，况是蔡家亲。
知有前期在，难分此夜中。
无将故人酒，不及石尤风。
杜甫天才颇绝伦，每寻诗卷似情亲。
怜渠直道当时语，不着心源傍古人。
残灯无焰影幢幢，此夕闻君谪九江。
垂死病中惊坐起，暗风吹雨入寒窗。
筑城须努力，城高遮得贼。
但恐贼路多，有城遮不得。
春城无处不飞花，寒食东风御柳斜。
日暮汉宫传蜡烛，轻烟散入五侯家。
月落乌啼霜满天，江枫渔火对愁眠。
姑苏城外寒山寺，夜半钟声到客船。
寥落古行宫，宫花寂寞红。
白头宫女在，闲坐说玄宗。
渔翁夜傍西岩宿，晓汲清湘燃楚竹。
烟销日出不见人，欸乃一声山水绿。
回看天际下中流，岩上无心云相逐。
千山鸟飞绝，万径人踪灭。
孤舟蓑笠翁，独钓寒江雪。
将牛何处去，耕彼故城东。
相伴有田父，相欢惟牧童。
更深月色半人家，北斗阑干南斗斜。
今夜偏知春气暖，虫声新透绿窗纱。
落日清江里，荆歌艳楚腰。
采莲从小惯，十五即乘潮。
飞雪带春风，徘徊乱绕空。
君看似花处，偏在洛城东。
故园东望路漫漫，双袖龙钟泪不干。
马上相逢无纸笔，凭君传语报平安。
北风卷地白草折，胡天八月即飞雪。
忽如一夜春风来，千树万树梨花开。
散入珠帘湿罗幕，狐裘不暖锦衾薄。
将军角弓不得控，都护铁衣冷难著。
瀚海阑干百丈冰，愁云惨淡万里凝。
中军置酒饮归客，胡琴琵琶与羌笛。
纷纷暮雪下辕门，风掣红旗冻不翻。
轮台东门送君去，去时雪满天山路。
山回路转不见君，雪上空留马行处。
苜蓿峰边逢立春，葫芦河上泪沾巾。
闺中只是空相忆，不见沙场愁杀人。
走马西来欲到天，辞家见月两回圆。
今夜未知何处宿，平沙万里绝人烟。
梁园日暮乱飞鸦，极目箫条三两家。
庭树不知人去尽，春来还发旧时花。
强欲登高去，无人送酒来。
遥怜故园菊，应傍战场开。
疲马卧长坂，夕阳下通津。
山风吹空林，飒飒如有人。
野寺荒台晚，寒天古木悲。
空阶有鸟迹，犹似造书时。
流落征南将，曾驱十万师。
罢归无旧业，老去恋明时。
独立三边静，轻生一剑知。
茫茫江汉上，日暮欲何之。
古台摇落后，秋入望乡心。
野寺来人少，云峰隔水深。
夕阳依旧垒，寒磬满空林。
惆怅南朝事，长江独至今。
一路经行处，莓苔见屐痕。
白云依静渚，芳草闭闲门。
过雨看松色，随山到水源。
溪花与禅意，相对亦忘言。
苍苍竹林寺，杳杳种声晚。
荷笠带斜阳，青山独归远。
日暮苍山远，天寒白屋贫。
柴门闻犬吠，风雪夜归人。
　一权寒梅白玉条，迥临村路傍溪桥。
不知近水花先发，疑是经冬雪未销。
风急天高猿啸哀，渚清沙白鸟飞回。
无边落木萧萧下，不尽长江滚滚来。
万里悲秋常作客，百年多病独登台。
艰难苦恨繁霜鬓，潦倒新停浊酒杯。
花近高楼伤客心，万方多难此登临。
锦江春色来天地，玉垒浮云变古今。
北极朝廷终不改，西山寇盗莫相侵。
可怜后主还祠庙，日暮聊为《梁父吟》。
西山白雪三城戍，南浦清江万里桥。
海内风尘诸弟隔，天涯涕泪一身遥。
惟将迟暮供多病，未有涓埃答圣朝。
跨马出郊时极目，不堪人事日萧条。
岁暮阴阳催短景，天涯霜雪霁寒宵。
五更鼓角声悲壮，三峡星河影动摇。
野哭几家闻战伐，夷歌数处起渔樵。
卧龙跃马终黄土，人事音书漫寂寥。
舍南舍北皆春水，但见群鸥日日来。
花径不曾缘客扫，蓬门今始为君开。
盘飧市远无兼味，樽酒家贫只旧醅。
肯与邻翁相对饮，隔篱呼取尽馀杯。
前年渝州杀刺史，今年开州杀刺吏。
群盗相随剧虎狼，食人更肯留妻子。
二十一人同入蜀。
惟残一人出骆谷。
自说二女啮臂时，回头却向秦云器。
殿前兵马虽骁雄，纵暴略与羌浑同。
闻道杀人汉水上，妇女多在官军中。
岐王宅里寻常见，崔九堂前几度闻。
正是江南好风景，落花时节又逢君。
锦城丝管日纷纷，半入江风半入云。
此曲只应天上有，人间能得几回闻？。
黄四娘家花满蹊，千朵万朵压枝低。
留连戏蝶时时舞，自在娇莺恰恰啼。
两个黄鹂鸣翠柳，一行白鹭上青天。
窗含西岭千秋雪，门泊东吴万里船。
细草微风岸，危樯独夜舟。
星垂平野阔，月涌大江流。
名岂文章著，官应老病休。
飘飘何所似，天地一沙鸥。
他乡复行役，驻马别孤坟。
近泪无干土，低空有断云。
对棋陪谢傅，把剑觅徐君。
唯见林花落，莺啼送客闻。
昔闻洞庭水，今上岳阳楼。
吴楚东南坼，乾坤日夜浮。
亲朋无一字，老病有孤舟。
戎马关山北，凭轩涕泗流。
岱宗夫如何？齐鲁青未了。
造化钟神秀，阴阳割昏晓。
荡胸生层云，决眦入归鸟。
会当凌绝顶，一览众山小。
花隐掖垣暮，啾啾栖鸟过。
星临万户动，月傍九霄多。
不寝听金钥，因风想玉珂。
明朝有封事，数问夜如何？。
功盖三分国，名成八阵图。
江流石不转，遗恨失吞吴。
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是？烟波江上使人愁。
客路青山外，行舟绿水前。
潮平两岸阔，风正一帆悬。
海日生残夜，江春入旧年。
乡书何处达？归雁洛阳边。
凤凰台上凤凰游，凤去台空江自流。
吴宫花草埋幽径，晋代衣冠成古丘。
三山半落青天外，一水中分白鹭洲。
总为浮云能蔽日，长安不见使人愁。
故人西辞黄鹤楼，烟花三月下扬州。
孤帆远影碧空尽，惟见长江天际流。
朝辞白帝彩云间，千里江陵一日还。
两岸猿声啼不住，轻舟已过万重山。
牛渚西江夜，青天无片云。
登舟望秋月，空忆谢将军。
余亦能高咏，斯人不可闻。
明朝挂帆席，枫叶落纷纷。
长安一片月，万户捣衣声。
秋风吹不尽，总是玉关情。
何日平胡虏，良人罢远征。
小时不识月，呼作白玉盘。
又疑瑶台镜，飞在青云端。
仙人垂两足，桂树何团团。
白兔捣药成，问言与谁餐。
白发三千丈，缘愁似个长。
不知明镜里，何处得秋霜？。
美人卷珠帘，深坐颦蛾眉。
但见泪痕湿，不知心恨谁？。
嗟君此别意何如，驻马衔杯问谪居。
巫峡啼猿数行泪，衡阳归雁几封书。
青枫江上秋帆远，白帝城边古木疏。
圣代即今多雨露，暂时分手莫踌躇。
千里黄云白日曛，北风吹雁雪纷纷。
莫愁前路无知己，天下谁人不识君？。
独在异乡为异客，每逢佳节倍思亲。
遥知兄弟登高处，遍插茱萸少一人。
渭城朝雨浥轻尘，客舍青青柳色新。
劝君更尽一杯酒，西出阳关无故人。
云母屏风烛影深，长河渐落晓星沉。
嫦娥应悔偷灵药，碧海青天夜夜心。
锦瑟无端五十弦，一弦一柱思华年。
庄生晓梦迷蝴蝶，望帝春心托杜鹃。
沧海月明珠有泪，蓝田日暖玉生烟。
此情可待成追忆，只是当时已惘然。
楚塞三湘接，荆门九派通。
江流天地外，山色有无中。
郡邑浮前浦，波澜动远空。
襄阳好风日，留醉与山翁。
相送临高台，川原杳何极！日暮飞鸟还，行人去不息。
独坐幽篁里，弹琴复长啸。
深林人不知，明月来相照。
红豆生南国，春来发几枝？愿君多采撷，此物最相思。
山中相送罢，日暮掩柴扉。
春草明年绿，王孙归不归？。
空山不见人，但闻人语响。
返影入深林，复照青苔上。
人闲桂花落，夜静春山空。
月出惊山鸟，时鸣春涧中。
终南阴岭秀，积雪浮云端。
林表明霁色，城中增暮寒。
寒雨连江夜入吴，平明送客楚江孤。
洛阳亲友如相问，一片冰心在玉壶。
秦时明月汉时关，万里长征人未还。
但使龙城飞将在，不教胡马度阴山。
饮马渡秋水，水寒风似刀。
平沙日未没，黯黯见临洮。
昔日长城战，咸言意气高。
黄尘足今古，白骨乱蓬蒿。
蝉鸣空桑林，八月萧关道。
出塞复入塞，处处共芦草。
从来幽并客，皆共尘沙老。
莫学游侠儿，矜夸紫骝好。
木落雁南度，北风江上寒。
我家襄水曲，遥隔楚云端。
乡泪客中尽，孤帆天际看。
迷津欲有问，平海夕漫漫。
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。
北阙休上书，南山归敝庐。
不才明主弃，多病故人疏。
白发催年老，青阳逼岁除。
永怀愁不寐，松月夜窗虚。
移舟泊烟渚，日暮客愁新。
野旷天低树，江清月近人。
碧玉妆成一树高，万条垂下绿丝绦。
不知细叶谁裁出，二月春风似剪刀。
前不见古人，后不见来者。
念天地之悠悠，独怆然而涕下！。
故乡杳无际，江皋闻曙钟。
始见沙上鸟，犹埋云外峰。
此地别燕丹，壮发上冲冠。
昔时人已没，今日水犹寒。
天街小雨润如酥，草色遥看近却无。
最是一年春好处，绝胜烟柳满皇都。
绿蚁新醅酒，红泥小火炉。
晚来天欲雪，能饮一杯无？。
关山征戍远，闺阁别离难。
苦战应憔悴，寒衣不要宽。
离离原上草，一岁一枯荣。
野火烧不尽，春风吹又生。
九曲黄河万里沙，浪淘风簸自天涯。
如今直上银河去，同到牵牛织女家。
湖光秋月两相和，潭面无风镜未磨。
遥望洞庭山水翠，白银盘里一青螺。
朱雀桥边野草花，乌衣巷口夕阳斜。
旧时王谢堂前燕，飞入寻常百姓家。
杨柳青青江水平，闻郎江上唱歌声。
东边日出西边雨，道是无晴还有晴。
王浚楼船下益州，金陵王气黯然收。
千寻铁锁沉江底，一片降幡出石头。
人世几回伤往事，山形依旧枕寒流。
从今四海为家日，故垒萧萧芦荻秋。
新妆宜面下朱楼，深锁春光一院愁。
行到中庭数花朵，蜻蜓飞上玉搔头。
山围故国周遭在，潮打空城寂寞回。
淮水东边旧时月，夜深还过女墙来。
黑云压城城欲催，甲光向日金鳞开。
角声满天秋色里，塞上燕脂凝夜紫。
半卷红旗临易水，霜重鼓寒声不起。
报君黄金台上意，提携玉龙为君死。
卖炭翁，伐薪烧炭南山中。
满面尘灰烟火色，两鬓苍苍十指黑。
卖炭得钱何所营，身上衣裳口中食。
可怜身上衣正单，心忧炭贱愿天寒。
夜来城外一尺雪，晓驾炭车辗冰辙。
牛困人饥日已高，市南门外泥中歇。
翩翩两骑来是谁？黄衣使者白衫儿。
手把文书口称敕，回车叱牛牵向北。
一车炭，千余斤，宫使驱将惜不得。
半匹红纱一丈绫，系向牛头充炭值。
春种一粒粟，秋收万颗子。
四海无闲田，农夫犹饿死。
一道残阳铺水中，半江瑟瑟半江红。
可怜九月初三夜，露似珍珠月似弓。
人间四月芳菲尽，山寺桃花始盛开。
长恨春归无觅处，不知转入此中来。
八年十二月，五日雪纷纷。
竹柏皆冻死，况彼无衣民。
回观村闾间，十室八九贫。
北风利如剑，布絮不蔽身。
唯烧蒿棘火，愁坐夜待晨。
耆老遮归路，壶浆满别筵。
甘棠一无树，那得泪潸然。
税重多贫户，农饥足旱田。
唯留一湖水，与汝救凶年。
小娃撑小艇，偷采白莲回。
不解藏踪迹，浮萍一道开。
锄禾日当午，汗滴禾下土。
谁知盘中餐，粒粒皆辛苦。
大漠沙如雪，燕山月似钩。
何当金络脑，快走踏清秋。
远目寒山石径斜，白云生处有人家。
停车坐爱枫林晚，霜叶红于二月花。
清明时节雨纷纷，路上行人欲断魂。
借问酒家何处有？牧童遥指杏花村。
千里莺啼绿映红，水村山郭酒旗风。
南朝四百八十寺，多少楼台烟雨中。
银烛秋光冷画屏，轻罗小扇扑流萤。
天阶夜色凉如水，坐看牵牛织女星。
雪衣雪发青玉嘴，群捕鱼儿溪影中。
惊飞远映碧山去，一树梨花落晚风。
　灞原风雨定，晚见雁行频。
落叶他乡树，寒灯独夜人。
空园白露滴，孤壁野僧邻。
寄卧郊扉久，何年致此身？。
岭外音书绝，经冬复立春。
近乡情更怯，不敢问来人。
不论平地与山尖，无限风光尽被占。
采得百花成蜜后，为谁辛苦为谁甜？。
猿鸟犹疑畏简书，风云长为护储胥。
徒令上将挥神笔，终见降王走传车。
管乐有才真不忝，关张无命欲何如。
他年锦里经祠庙，梁父吟成恨有余。
怅卧新春白袷衣，白门寥落意多违。
红楼隔雨相望冷，珠箔飘灯独自归。
远路应悲春晼晚，残宵犹得梦依稀。
玉铛缄札何由达，万里云罗一雁飞。
誓扫匈奴不顾身，五千貂锦丧胡尘。
可怜无定河边骨，犹是春闺梦里人。
向晚意不适，驱车登古原。
夕阳无限好，只是近黄昏。
高阁客竟去，小园花乱飞。
参差连曲陌，迢递送斜晖。
肠断未忍扫，眼穿仍仍欲归。
芳心向春尽，所得是沾衣。
凄凉宝剑篇，羁泊欲穷年。
黄叶仍风雨，青楼自管弦。
新知遭薄俗，旧好隔良缘。
心断新丰酒，销愁又几千。
本以高难饱，徒劳恨费声。
五更疏欲断，一树碧无情。
薄宦梗犹泛，故园芜已平。
烦君最相警，我亦举家清。
冰簟银床梦不成，碧天如水夜云轻。
雁声远过潇湘去，十二楼中月自明。
荒戍落黄叶，浩然离故关。
高风汉阳渡，初日郢门山。
江上几人在，天涯孤棹还。
何当重相见，尊酒慰离颜。
遥夜泛清瑟，西风生翠萝。
残萤西玉露，早雁拂金河。
高树晓还密，远山晴更多。
淮南一叶下，自觉洞庭波。
红叶晚萧萧，长亭酒一瓢。
残云归太华，疏雨过中条。
树色随关迥，河声入海遥。
帝乡明日到，犹自梦渔樵。
寂寂花时闭院门，美人相并立琼轩。
含情欲说宫中事，鹦鹉前头不敢言。
金陵津渡小山楼，一宿行人自可愁。
潮落夜江斜月里，两三星火是瓜洲。
故国三千里，深宫二十年。
一声何满子，双泪落君前。
落魄江湖载酒行，楚腰纤细掌中轻。
十年一觉扬中梦，赢得青楼薄幸名。
折戟沉沙铁未销，自将磨洗认前朝。
东风不与周郎便，铜雀春深锁二乔。
清明有味是无能，闲爱孤云静爱僧。
欲把一麾江海去，乐游原上望昭陵。
青山隐隐水迢迢，秋尽江南草木凋。
二十四桥明月夜，玉人何处教吹箫。
繁华事散逐香尘，流水无情草自春。
日暮东风怨啼鸟，落花犹似坠楼人。
烟笼寒水月笼沙，夜泊秦淮近酒家。
商女不知亡国恨，隔江犹唱后庭花。
旅馆无良伴，凝情自悄然。
寒灯思旧事，断雁警愁眠。
远梦归侵晓，家书到隔年。
沧江好烟月，门系钓鱼船。
北斗七星高，哥舒夜带刀。
至今窥牧马，不敢过临洮。
蓬门未识绮罗香，拟托良媒益自伤。
谁爱风流高格调，共怜时世俭梳妆。
敢将十指夸针巧，不把双眉斗画长。
苦恨年年压金线，为他人作嫁衣裳。
几行归塞尽，念尔独何之？暮雨相呼失，寒塘欲下迟。
渚云低暗度，关月冷相随。
未必逢矰缴，孤飞自可疑。
迢递三巴路，羁危万里身。
乱山残雪夜，孤独异乡人。
渐与骨肉远，转于童仆亲。
那堪正漂泊，明日岁华新。
去岁曾经此县城，县民无口不冤声。
今来县宰加朱绂，便是生灵血染成。
打起黄莺儿，莫教枝上啼。
啼时惊妾梦，不得到辽西。
调角断清秋，征人倚戍楼。
春风对青冢，白日落梁州。
大漠无兵阻，穷边有客游。
蕃情似此水，长愿向南流。
江雨霏霏江草齐，六朝如梦鸟空啼。
无情最是台城柳，依旧烟笼十里堤。
清瑟怨遥夜，绕弦风雨哀。
孤灯闻楚角，残月下章台。
芳草已云暮，故人殊未来。
乡书不可寄，秋雁又南回。
